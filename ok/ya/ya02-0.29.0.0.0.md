## 2.29李东垣治麻木案

李正臣夫人病，诊得六脉中俱得弦洪缓相合，按之无力，弦在上，是风热下陷入阴中，阳道不行。其症闭目则浑身麻木，昼减而夜甚，觉而开目，则麻木渐退，久则绝止。常开其目，此症不作，惧其麻木，不敢合眼，致不得眠，身体皆重，时有痰嗽，觉胸中常似有痰而不利，时烦躁，气短促而喘，肌肤充盛，饮食不减，大小便如常。惟畏其麻木，不敢合眼为最苦。观其色脉形病相应而不逆。《内经》曰：阳盛瞑目而动轻，阴病闭目而静重。又云：诸脉皆属于目。《灵枢经》云：开目则阳道行，阳气遍布周身；闭目则阳道闭而不行。如昼夜之分，知其阳衰而阴旺也。且麻木为风，三尺之童，皆以为然，细较之则有区别耳。久坐而起，亦有麻木，为如绳缚之久，释之觉麻作而不敢动，良久则自己。以此验之，非有风邪，乃气不行。主治之当补其肺中之气，则麻木自去矣。如经脉中阴火乘其阳分，火动于中为麻木也，当兼去其阴火则愈矣。时痰嗽者，秋凉在外在上而作也，当以温剂实其皮毛。身重脉缓者，湿气伏匿而作也。时见躁作，当升阳助气益血，微泻阴火与湿，通行经脉，调其阴阳则已矣。非五脏六腑之本有邪也。此药主之：

生[甘草](https://www.gmzyjc.com/read/bc/bc17-0.1.8.0.0.md)（去肾热） 酒[黄柏](https://www.gmzyjc.com/read/bc/bc03-0.2.3.0.0.md)（泻火除湿） [茯苓](https://www.gmzyjc.com/read/bc/bc05-0.0.1.0.0.md)（除湿导火） [泽泻](https://www.gmzyjc.com/read/bc/bc05-0.0.4.0.0.md)（除湿导火） [升麻](https://www.gmzyjc.com/read/bc/bc01-1.2.10.0.0.md)（行阳助经）[柴胡](https://www.gmzyjc.com/read/bc/bc01-1.2.9.0.0.md)各一钱，[苍术](https://www.gmzyjc.com/read/bc/bc04-0.0.2.0.0.md)（除湿补中）[草豆蔻](https://www.gmzyjc.com/read/bc/bc04-0.0.6.0.0.md)仁（益阳退外寒）各一钱五分  橘皮 [当归](https://www.gmzyjc.com/read/bc/bc17-0.3.3.0.0.md)身 [白术](https://www.gmzyjc.com/read/bc/bc17-0.1.5.0.0.md)各二钱  [白芍](https://www.gmzyjc.com/read/bc/bc17-0.3.4.0.0.md)药 [人参](https://www.gmzyjc.com/read/bc/bc17-0.1.1.0.0.md)各三钱  佛耳草 炙[甘草](https://www.gmzyjc.com/read/bc/bc17-0.1.8.0.0.md)各四钱  [黄芪](https://www.gmzyjc.com/read/bc/bc17-0.1.4.0.0.md)五钱

上㕮咀，每服五钱，水二盏，煎至一盏，去渣，食远服之。

（《兰室秘藏•妇人门》）

〔评按〕麻木本为风证，一般多从肝经论治。本案之浑身麻木，昼减夜甚，身体沉重，六脉按之无力，皆脾气虚弱，阳气不能升发，湿邪停滞之故。脾阳不升则下陷于阴分，以致阴火上升，故又见烦躁，气短促而喘，脉弦洪缓等证。阳气升发，阴火自降，故用升阳益气、微泻阴火之法治之而愈。从气虚论治肝风之证，当始自东垣。
